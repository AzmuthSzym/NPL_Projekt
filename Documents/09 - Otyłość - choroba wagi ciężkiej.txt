Eksperci mówią wprost - otyłość jest pandemią naszych czasów.
Szacuje się, że w 2035 r. na świecie będzie 4 mld osób z nadwagą lub chorobą otyłościową.
W Polsce nadwagę ma już trzech na pięciu dorosłych Polaków, a co czwarty jest otyły.
Otyłość - choroba wagi ciężkiej
Specjaliści z Narodowego Funduszu Zdrowia przygotowali raport, który szczegółowo opisuje konsekwencje i koszty leczenia otyłości z perspektywy NFZ.

Z prognoz dla Polski wynika, że w 2035 r. ponad 35% dorosłych mężczyzn i ponad 25% dorosłych kobiet będzie chorych na otyłość. Otyłość stanowi jedno z głównych wyzwań zdrowia publicznego zarówno w Polsce, jak i na świecie.

    — Lektura raportu NFZ skłania do refleksji, jak dużym kosztem systemowym jest zbyt późne leczenie otyłości lub całkowity brak leczenia tej choroby — skupiamy się na leczeniu powikłań, zarówno metabolicznych, jak i układu ruchu, a to generuje gigantyczne koszty dla systemu ochrony zdrowia – podkreśla prof. dr hab. n. med. Agnieszka Mastalerz-Migas, konsultant krajowy w dziedzinie medycyny rodzinnej.

Szacuje się, że refundacja leczenia konsekwencji choroby otyłościowej w 2023 roku, m.in. cukrzycy typu 2, chorób woreczka żółciowego, bezdechu sennego, zwyrodnienia kolan czy stłuszczenia wątroby kosztowały NFZ ponad 3,8 mld złotych.
Czym jest otyłość?
Otyłość to choroba przewlekła, która oznacza nadmierne nagromadzenie tkanki tłuszczowej w organizmie. Jest konsekwencją dodatniego bilansu energetycznego (więcej energii jest dostarczanej niż spalanej przez organizm). 

Otyłość:

sama nie ustępuje
ma tendencje do nawrotów
nieleczona postępuje i wiąże się z wieloma niebezpiecznymi powikłaniami.
 
Jakie są przyczyny otyłości?
Otyłość to choroba, na którą wpływa wiele różnych czynników. Choć styl życia, taki jak dieta i aktywność fizyczna, może mieć duże znaczenie, istnieją również przyczyny niezależne od nas, które mogą prowadzić do nadwagi. Otyłość może występować z wielu powodów, a jej powstanie można przypisać czterem głównym grupom czynników:

środowiskowe, m.in.:
niewłaściwe nawyki żywieniowe
niska aktywność fizyczna
spożywanie zbyt obfitych posiłków
przewlekły stres
psychologiczne, m.in.:
niska samoocena
zastępowanie potrzeb emocjonalnych jedzeniem
występowanie zespołu jedzenia kompulsywnego, napadowego
depresja
niewystarczająca ilość snu
hormonalne, m.in.:
zespół Cushinga
nieleczona niedoczynność tarczycy
niedoczynność przysadki
niedobór hormonu wzrostu
nadmiar androgenów u kobiet
genetyczne:
występowanie genu FTO.
 
Otyłość - zrozumienie zamiast stygamtyzacji
– Postrzegając daną osobę chorującą na otyłość patrzymy się na nią przez perspektywę jej wyglądu. W ogóle nie wnikamy w mechanizmy które prowadzą do tej choroby. Na które często osoby chorujące na otyłość nie mają wpływu, jak np. zaburzenia hormonalne – podkreśla prof. dr hab. n. med. Mariusz Wyleżoł, chirurg, bariatra.
Jak rozpoznaje się otyłość?
Otyłość to choroba, którą diagnozuje lekarz, na bazie wywiadu i wyników badań. Kluczowym do oceny otyłości jest również wskaźnik masy ciała (BMI - Body Mass Index). Mierzy on stosunek masy ciała do wzrostu, pozwalając określić, czy jest on w normie. U osób dorosłych wyniki przekraczające 24,9 BMI wskazują, że należy zmienić nawyki żywieniowe oraz wprowadzić codzienną aktywność fizyczną. Dlatego warto kontrolować swoje BMI samodzielnie, najlepiej raz w miesiącu.
WAŻNE!
BMI jest wskaźnikiem orientacyjnym. Do jego obliczenia używa się tylko masy, nie uwzględniając składu ciała. Dlatego osoby charakteryzujące się dużą ilością masy mięśniowej (np. aktywne fizycznie) mogą uzyskać wynik zawyżony, podczas gdy ich wszystkie parametry składu ciała są w normie.
Jakie są skutki nieleczonej otyłości?
Otyłość to choroba, której nie można ignorować. Ma wpływ na nasze zdrowie i może prowadzić do wielu innych schorzeń. Osoby z nadwagą często doświadczają również trudności w relacjach towarzyskich oraz mogą czuć się odrzucone z powodu swojej wagi. Dodatkowo, mogą zmagać się z problemami psychicznymi, takimi jak depresja czy lęki, co wpływa na ich samoocenę.

Leczenie otyłości to proces, który wymaga czasu i zaangażowania, ponieważ sama nie ustąpi. Co ważne, otyłość zwiększa ryzyko wielu poważnych chorób i może prowadzić nawet do przedwczesnej śmierci.

Badania naukowe dowodzą, że otyłość zwiększa ryzyko wystąpienia ponad 200 różnych chorób m.in.:

cukrzycy typu 2
nadciśnienia tętniczego krwi
zaburzeń gospodarki lipidowej
chorób układu sercowo-naczyniowego np. miażdżyca, udar mózgu, niewydolność serca
przewlekłej choroby nerek
choroby pęcherzyka żółciowego
ostrego zapalenia trzustki
zespołu bezdechu sennego
chorób stawów, kości
zespołu policystycznych jajników (PCOS)
niepłodności
niektórych nowotworów np. raka jelita grubego, piersi czy macicy.
 
Zdrowie na talerzu
Często słyszymy, że „jesteś tym, co jesz”, dlatego warto zwrócić uwagę na to, co jest na naszym talerzu. Zdrowa dieta to fundament dobrego samopoczucia. Owoce, warzywa, pełnoziarniste produkty, zdrowe tłuszcze i białko to składniki, które dostarczają naszemu organizmowi niezbędnych substancji odżywczych. Wybierając kolorowe i różnorodne jedzenie, nie tylko odżywiamy ciało, ale także wspieramy nasz umysł.

Zdrowe nawyki żywieniowe mogą pomóc zmniejszyć ryzyko rozwoju chorób układu krążenia, otyłości, cukrzycy typu 2. Nie musisz całkowicie zmieniać swoich nawyków żywieniowych za jednym razem. Pamiętaj, że każda mała zmiana może mieć duże znaczenie.

Chcemy Ci w tym pomóc. Skorzystaj z naszego portalu Diety NFZ. Dołącz do ponad 950 tys. użytkowników. Diety NFZ to portal, który promuje zdrowe nawyki żywieniowe i wspiera osoby z chorobami przewlekłymi w wyborze odpowiedniej diety.

Skorzystaj z planu DASH nadwaga i otyłość, jeśli chcesz:

obniżyć swoją masę ciała
odciążyć swój organizm i poprawić ogólny stan zdrowia.
