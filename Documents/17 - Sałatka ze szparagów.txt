Sałatka ze szparagów
Sałatka ze szparagów smażonych z dodatkiem fety i orzechów pistacjowych, to przepyszne i błyskawiczne w przygotowaniu danie. Bardzo gorąco polecam ten prosty przepis. 
Krok 1: Usmaż szparagi
Pęczek młodych, zielonych szparagów umyj delikatnie pod zimną, bieżącą wodą. Uważaj na główki, które są bardzo delikatne i mogą pęknąć. Złap za koniec każdego szparaga oderwij zdrewniałe końcówki. Możesz to zrobić dłońmi - szparag sam pęknie w miejscu, gdzie zacznie się część zdatna do jedzenia. W ten sposób przygotuj sobie wszystkie szparagi. Osusz je na ręczniku papierowym i każdy pokrój na mniejsze odcinki na jeden kęs. "Główki" zostaw nienaruszone. Ostatecznie zostało mi około 340 gramów pokrojonych szparagów. 

Nagrzej średniej wielkości patelnię. Wylej na nią łyżkę oliwy oraz wyłóż pokrojone szparagi. Smaż je około 10-12 minut. Co kilka minut zamieszaj całość, by przy okazji skontrolować moc palnika. Jeśli szparagi za szybko się rumienią, to zmniejsz moc palnika. Wyłącz je, gdy będą wystarczająco miękkie, ale nadal przyjemnie chrupiące. 
Krok 2: Połącz składniki i podawaj
Po przysmażeniu szparagów, przełóż je do miski. Następnie dodaj około 50 gramów pokruszonego w dłoniach sera feta oraz 30 gramów uprażonych i solonych orzechów pistacjowych. Jeśli wolisz, możesz te orzechy drobniej posiekać. Polej wszystko łyżką oliwy i łyżką świeżo wyciśniętego soku z cytryny lub limonki. Oprósz danie świeżo mielonym pieprzem, a na koniec dodaj około dwóch łyżek świeżo posiekanej natki pietruszki. Podawaj i na ciepło i po przestudzeniu. 

Porada: Do tej sałatki możesz śmiało dodać około 200 gramów ugotowanej kaszy pęczak. Po wymieszaniu otrzymasz świetne, pełnowartościowe danie.
Smacznego. 