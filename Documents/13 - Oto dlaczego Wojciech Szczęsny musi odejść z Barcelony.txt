Oto dlaczego Wojciech Szczęsny musi odejść z Barcelony. Drugie dno decyzji Polaka
Nie będzie żadną przesadą stwierdzenie, że to od decyzji Wojciecha Szczęsnego zależy przyszłość całej Barcelony. Paradoks polega na tym, że to nie Polak jest problemem tej drużyny, ale to właśnie jego odejście spowoduje, że mistrzowie Hiszpanii wejdą na jeszcze wyższy poziom. Jaka pozasportowa historia powoduje, że rywal Szczęsnego jest na uprzywilejowanej pozycji? Do jakiego fortelu władze klubu będą musiały się posunąć w krytycznym momencie? Dlaczego Hansi Flick może na końcu wszystkich ograć? Na te pytania odpowiadamy w naszym tekście.
Bo w przypadku niemieckiego bramkarza wszyscy chcieliby wcisnąć nie przycisk "unmute", tylko ten wyłączający głos. Jego wszechobecna obecność w mediach i wychwalanie samego siebie przechodzi ludzkie pojęcie. Zwłaszcza że jest odwrotnie proporcjonalna do jego zasług dla klubu.
Przecież nawet po ostatnim meczu z Villarrealem (2:3) nie wykorzystał okazji, by siedzieć cicho. I to po występie, w którym nie obronił żadnego strzału, a każda jego interwencja momentalnie stała się pożywką dla twórców memów.
Nie jest oczywiście powiedziane, że inny bramkarz zapobiegłby utracie któregoś z trzech goli, ale jednak trzeba znać odpowiedni czas i miejsce do zabrania głosu. Tymczasem na antenie ESPN oznajmił, że "jest w bardzo dobrej formie i że ma nadzieję osiągnąć w przyszłym sezonie wielkie sukcesy z tą drużyną".

W podobnym czasie pod jedną z bramek Wojciech Szczęsny bawił się z synem. W pewnym momencie Liam kapitalnie złożył się do przewrotki, ale tata nie miał dla niego litości i wybił piętą uderzoną przez niego piłkę. Cóż, nawet nie grając przeciwko Villarealowi Polak zaliczył tego dnia więcej udanych interwencji od Niemca.
Barcelona związała sobie ręce na własne życzenie
Ter Stegen zaprezentował też niezły tupet tuż po zakończeniu tego spotkania. Doszło wtedy do oficjalnego przekazania pucharu za mistrzostwo Hiszpanii. Jako nominalny pierwszy kapitan wyłonił się z tunelu na samym końcu i to on zaniósł puchar kolegom. Swój wkład w to osiągnięcie miał — zdążył wystąpić w dziewięciu ligowych meczach — ale trudno wyzbyć się wrażenia, że po prostu przyszedł na gotowe.

Nie inaczej było w styczniu, gdy Barcelona sięgała po Superpuchar Hiszpanii, czy trzy miesiące później po zdobyciu krajowego pucharu. Że też nie przeszło mu przez myśl, że pewnym obciachem będzie wypinanie piersi do orderów, które wywalczyli inni...

Jeszcze gdyby w poprzednich 11 sezonach był totalnym kozakiem na miarę Messiego, który ciągnie tę drużynę za uszy. Tymczasem poza kampanią 2022/2023 nie był wiodącą postacią Barcelony. Gdyby nie tamte znakomite rozgrywki, pewnie już by go w stolicy Katalonii nie było. Nie takim długowiecznym piłkarzom pokazywano tam przecież drzwi. Coś o tym wiedzą Jordi Alba czy Luis Suarez.
Tyle że właśnie te dwa lata temu Niemiec podpisał nową umowę, która obowiązuje jeszcze przez trzy lata. Trudno kogoś takiego pozbyć się z klubu. W takiej sytuacji do tanga trzeba dwojga.
Tymczasem Barcelona nawet nie zamierza poprosić 33-latka do tańca. Podpiera tylko ściany, jakby licząc, że gdy DJ puści "Koniec" Elektrycznych Gitar, w końcu nadejdzie jej pora. Tyle że wtedy może być za późno. Bo nawet jeśli ter Stegen zgodzi się wyjść na parkiet, to jej obiekt westchnień może już wtedy opuścić imprezę.

I to dosłownie.

Dlaczego Szczęsny stawia siebie na straconej pozycji?
Decyzję odnośnie do przedłużenia kontraktu z Barceloną Szczęsny ma podjąć przed niedzielnym meczem z Athletikiem Bilbao. Jednak kluczowe wydarzenia mogą zapaść dzień wcześniej. Jeśli Espanyol nie utrzyma się w LaLidze, będzie miał jeszcze mniej argumentów do zatrzymania Joana Garcii. Po tak znakomitym sezonie pewnie i tak odejdzie. Pozostaje więc kwestia nie czy, ale gdzie trafi ten znakomity bramkarz.

Języczkiem u wagi może się okazać kwota, jaką będzie trzeba za niego wyłożyć. W przypadku pozostania Papużek w hiszpańskiej ekstraklasie Joan Garcia będzie mógł wyfrunąć za 25 mln euro. Jeśli jednak lokalny rywal Blaugrany wróci na drugi poziom rozgrywkowy, hiszpański golkiper będzie mógł odejść już za 15 mln euro. Schadenfreude może być drogocenne jak nigdy.
Nad Joanem Garcią rozpływał się ostatnio Szczęsny. — Jestem mu winny parę słów podziwu. Uważam, że w tym sezonie był to jeden z najlepszych, o ile nie najlepszy bramkarz w lidze. Ma przed sobą wielką, wielką przyszłość — oznajmił Polak po czwartkowym meczu z Espanyolem w rozmowie z Eleven Sports.
Przyznał w niej także, że jeśli przedłuży kontrakt, to po to, by być "gwarancją jakości na ławce rezerwowych i wspierać Marca". Skąd tak jednoznaczne słowa o przegranej rywalizacji z ter Stegenem, zanim weszła ona na najwyższe obroty? Może Polak wyczuł pismo nosem i wie, że to Niemiec jest na uprzywilejowanej pozycji?

Tak ter Stegen załatwił pracę... swojemu przełożonemu
W przypadku ter Stegena nie możemy bowiem zapominać, że to on wstawił się przed rokiem za Josem de la Fuente. To trener bramkarzy Barcelony od 2012 r. Jednak gdy Blaugranę przejął Flick, ważyły się jego losy.

Niemiec zabrał do Katalonii swoich zaufanych współpracowników: Marcusa Sorga, Heiko Westermanna i Toniego Tapalovicia. Ten ostatni to wieloletni trener bramkarzy Bayernu Monachium. To właśnie w tym klubie w latach 2019-2021 był podwładnym Flicka. Od stycznia 2023 r. Tapalović był bez pracy, więc zdecydował się przyjąć propozycję starego znajomego.
Zanosiło się tym samym na zwolnienie de la Feunte. Wtedy do akcji wkroczył ter Stegen. Według "Mundo Deportivo" to właśnie na jego prośbę Hiszpan pozostał w sztabie Barcelony jako trener bramkarzy. To on przeprowadza z nimi zajęcia, podczas gdy Tapalović został asystentem pierwszego trenera.

Kolesiostwo? Nepotyzm? Zwał, jak zwał. Jedno jest pewne: ter Stegen zapewnił sobie niezłe plecy w klubie. Nikt oczywiście nie posądza de la Fuente o działanie na szkodę drużyny, ale wystarczy dodać dwa do dwóch, by wyszło, że będzie obstawał za swoim wybawicielem. Flick może mieć niejako związane ręce, bo często to trener golkiperów ma decydujący głos w kwestii obsady bramki.

Tylko to przekona ter Stegena do odejścia
Ter Stegena może przekonać do odejścia tylko jedna rzecz — przyszłoroczny mundial. Po zakończeniu reprezentacyjnej kariery przez Manuela Neuera to bramkarz Barcelony został nowym numerem 1. W tej roli rozegrał jednak tylko dwa mecze, a później doznał kontuzji, po której wrócił dopiero w kwietniu.

Przekonany o własnej wartości z pewnością widzi siebie między słupkami Die Mannschaft podczas przyszłorocznej imprezy. To jego wielki cel, bo choć w kadrze zadebiutował jeszcze przed Euro 2012, to na wielkim turnieju jeszcze nie zagrał.

Jeśli tylko zdrowie dopisze, 33-latek znajdzie się pewnie w kadrze Juliana Nagelsmanna. Ale to, czy dostanie bluzę z numerem 1, może być uzależnione od jego postawy w klubie. Jeśli grał na co dzień nie będzie, mundial obejrzy co najwyżej z ławki.
I tu pojawia się szansa dla Barcelony na pozbycie się Niemca. Gdyby władze jasno mu zakomunikowały, że to nie on będzie pierwszym wyborem między słupkami, być może skłoniłoby go to do odejścia. Takiego kontraktu, jaki ma obecnie (6,3 mln euro rocznie), nie otrzymałby pewnie nigdzie indziej w Europie, ale kluby z Bliskiego Wschodu chętnie obsypałyby go jeszcze większą ilością złota.

Tyle że to musiałoby wydarzyć się już teraz. Idealnym rozwiązaniem byłoby przecież ściągnięcie takiego Joana Garcii, przy jednoczesnym pozostaniu Szczęsnego jako bramkarza numer dwa. Skoro Polak zapowiedział, że nie miałby problemów z siedzeniem na ławce przy ter Stegenie, to przy najlepszym bramkarzu ligi tym bardziej.

Nie można za to powiedzieć tego o Niemcu. Sam się przecież niedawno wygadał, jak to w 2016 r. źle zniósł informację o konieczności rywalizacji o miejsce w bramce z Claudio Bravo. Skończyło się odejściem Chilijczyka do Manchesteru City.

Szczęsny nie jest bez winy
Istnieje też możliwość, że Szczęsny zostaje w Barcelonie i rozpoczyna sezon jako "dwójka", ale wobec słabych występów ter Stegena wchodzi do bramki. Taki plan ma jednak dwa poważne mankamenty.

Po pierwsze: nikt nie chciałby być w skórze członków sztabu szkoleniowego, którzy musieliby zdzierżyć zachowanie zesłanego na ławkę Niemca. A przede wszystkim to nie Szczęsny ma być docelowo pierwszym bramkarzem Barcelony.

Bo choć z tej dwójki to Polak daje obecnie gwarancję większej jakości między słupkami, nie można zapominać, że nie był to idealny sezon w jego wykonaniu. Znajdą się nawet tacy, którzy są skłonni stwierdzić, że w decydującym momencie po prostu zawiódł.

Nie da się przecież ukryć, że w pierwszym meczu półfinału Ligi Mistrzów z Interem Mediolan Szczęsny nie pomógł Barcelonie. Nie obronił żadnego strzału, a trzecia bramka padła po jego ewidentnym błędzie, co okazało się brzemienne w skutkach. O awansie Włochów zadecydował jeden gol różnicy.

FC Barcelona — Inter Mediolan 3:3.
Wiadomo, że także dzięki Szczęsnemu Barcelona w półfinale w ogóle zagrała. Na wcześniejszym etapie Polak albo był klasą sam dla siebie (z Benficą w Lizbonie), albo szybko naprawiał z nawiązką to, co zdążył zepsuć (z Borussią w Dortmundzie). Ostatecznie jednak ważniejsze jest to, jak spisałeś się przeciwko drużynie walczącej o mistrzostwo Włoch, a nie przeciwko wiceliderowi ligi portugalskiej czy ósmej ekipie Bundesligi.

W finale Ligi Mistrzów zagrają drużyny, które w dużej mierze awans zawdzięczają swoim bramkarzom. Między słupkami Interu istne cuda wyczyniał Yann Sommer. W PSG Gianluigi Donnarumma przypomniał wszystkim, dlaczego został najlepszym zawodnikiem Euro 2020. Barcelona wyeliminowania Nerazzurrich była blisko, tyle że nie dzięki Szczęsnemu, a pomimo niego.

Również z tego względu nie ma wątpliwości, że Barcelona musi zrobić krok naprzód w kwestii bramkarza. Pożegnanie się ze Szczęsnym nie jest nieodzowne, ale z ter Stegenem — już tak. Nie ma zarazem możliwości, by obaj zostali, a Barcelona kupiła jeszcze kolejnego bramkarza. Wtedy inne wydatki byłyby bardziej palące.

Szczęsny poświęci się dla milionów?
Po wywalczeniu mistrzostwa Flick przyznał, że najtrudniejszą decyzją była ta o zmianie bramkarza [z Inakiego Peni na Szczęsnego]. Teraz Niemiec stanie przed jeszcze trudniejszą. Kto wie, czy nie zaczął już wylewać pod nią fundamentów.

Być może właśnie dlatego wystawia ter Stegena, żeby uświadomić wszystkim, że do gry w Barcelonie się nie nadaje. Żeby przekonały się o tym i osoby decyzyjne (Joan Laporta i Deco), i sam zainteresowany. Bo nawet jeśli ter Stegen nigdy w Barcelonie nie był królem, jak najbardziej można powiedzieć, że jest nagi. Pytanie tylko, kto mu to uświadomi.

A może Szczęsny stanie się kimś na miarę Prometeusza czy Konrada z "Dziadów" i poświęci się dla milionów ludzi, którzy chcieliby widzieć Barcelonę jeszcze mocniejszą? Jego odejście wymusiłoby sprowadzenie nowego bramkarza, i to takiego, który rzuciłby wyzwanie ter Stegenowi.

Taki ruch w wykonaniu Polaka tylko ugruntowałby jego znakomity wizerunek w oczach kibiców Dumy Katalonii. Aczkolwiek można mieć pewne wątpliwości, czy akurat tym będzie się kierował przy podejmowaniu decyzji.
