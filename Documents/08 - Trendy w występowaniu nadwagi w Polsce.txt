WSTĘP
Światowa Organizacja Zdrowia (WHO) uznała otyłość i nadwagę za epidemie XXI wieku [15]. Otyłość jest chorobą przewlekłą, cechującą się zwiększoną
masą ciała. Według WHO, otyłość to nadmierne nagromadzenie tkanki tłuszczowej, powodujące rozwój innych chorób przewlekłych, m.in. sercowo naczyniowych (miażdżycy i nadciśnienia tętniczego), nowotworów (jelita grubego, sutka,
trzonu macicy, jajnika, pęcherzyka żółciowego, żołądka, prostaty), cukrzycy typu
2 oraz chorób zwyrodnieniowych stawów [9]. Największe ryzyko powikłań istnieje w przypadku otyłości brzusznej [7]. Innym rodzajem otyłości jest otyłość
pośladkowo-udowa (gynoidalna) [18]. Otyłość jest jedną z powszechnych chorób
cywilizacyjnych, których częstość w rozwiniętych krajach wzrasta, stanowiąc poważny problem zdrowotny i wyzwanie dla współczesnej medycyny [21]. Dlatego
ważne jest wdrażanie działań zmierzających do zmniejszenia ilości osób otyłych
[3]. Pomimo prowadzenia różnorodnych programów profilaktycznych ponad 2
miliardy ludzi na świecie jest otyłych lub ma nadwagę [6]. Częstość występowania otyłości największa jest w krajach rozwiniętych, pomimo łatwego dostępu do
edukacji o interwencjach mogących ograniczyć przyrost masy ciała, takich jak
zdrowy styl życia, aktywność fizyczna i właściwa dieta [32].
W Polsce w 2014 roku u jednej na cztery osoby występowała otyłość [20].
Z badań przeprowadzonych w Polsce wynika, że wysoki odsetek społeczeństwa
ma świadomość, jakie są główne przyczyny chorób cywilizacyjnych, w tym otyłości, oraz rozumie potrzebę badań profilaktycznych. Mimo to połowa przyznaje,
że nie korzysta z dostępnych programów profilaktyki [16].
Celem niniejszej pracy jest podsumowanie danych epidemiologicznych
z ostatnich lat na temat otyłości w Polsce i na świecie.
DEFINICJE OTYŁOŚCI
Otyłość powstaje w wyniku dodatniego bilansu energetycznego, spowodowanego nadmiarem energii pobieranej z pożywienia. Jest więc skutkiem nieprawidłowego odżywiania. Nawet niewielka dysproporcja (< 0,5%) występująca
między energią dostarczaną z pożywienia a zużytą powoduje przyrost masy ciała
[22]. Istnieje wiele przyczyn otyłości, a wśród nich wymienić można czynniki
środowiskowe, genetyczne, emocjonalne, hormonalne, a także stosowanie niektórych leków [30]. Niezależnie od przyczyny, jako kryteria otyłości stosuje się:
– wartość wskaźnika masy ciała (ang. Body Mass Index) BMI ≥30 kg/m2
. W zależności od stopnia otyłości BMI wynosi odpowiednio: I stopnia: 30-34,9 kg/m2
,
II stopnia: 35-39,9 kg/m2
; III stopnia (otyłość olbrzymia/ śmiertelna) ≥40 kg/m2.;
– zawartość tłuszczu w organizmie ocenianą metodą bioimpedancji: procentowa
zawartość tkanki tłuszczowej >35% u kobiet i >25% u mężczyzn [11];
EPIDEMIOLOGIA OTYŁOŚCI W POLSCE I NA ŚWIECIE 237
– rozpoznanie otyłości trzewnej poprzez obrazowe określenie pola tłuszczu trzewnego o wartości >100cm2 lub obwód talii: u kobiet ≥80cm, u mężczyzn ≥94cm;
– rozpoznanie otyłości metabolicznej u osób z prawidłową masą ciała (MONW).
Nie ustalono jednoznacznych kryteriów rozpoznania MONW. Proponuje się kilka
definicji, uwzględniających BMI ≥18 kg/m2
 i <25 kg/m2
 oraz obecność innych
metabolicznych czynników ryzyka [4];
– wskaźnik WHR (współczynnik talia-biodro) przekraczający u kobiet 0,8 i 1,0
u mężczyzn;
– nagromadzenie się tkanki tłuszczowej u kobiet >30%, a u mężczyzn >25%
masy ciała [18].
EPIDEMIOLOGIA OTYŁOŚCI
Nadwaga i otyłość występują zarówno w krajach rozwiniętych, jak również
w krajach rozwijających się. W związku z rozpowszechnieniem jedzenia typu fast
food, ilość osób otyłych, na całym świecie, zmienia się na niekorzyść [22]. Warto
podkreślić, że chociaż częstość otyłości jest największa w krajach rozwiniętych,
to dwie trzecie osób otyłych stanowią mieszkańcy krajów rozwijających się [1].
EPIDEMIOLOGIA OTYŁOŚCI W POLSCE
W Polsce otyłość odpowiedzialna jest za utratę 9,1% lat przeżytych w zdrowiu
(DALY) [29]. Według danych Światowej Organizacji Zdrowia odsetek osób otyłych w Polsce wzrasta. W 1975 roku wynosił 10,7%. W roku 2016 wynosił 23,1%
[23]. W 1996 r. odsetek osób z otyłością i nadwagą wynosił 27,7%, w ciągu 8 lat
wzrósł do 29,6%, a w 2009 osiągnął aż 53% [12]. W roku 2014 współczynnik
chorobowości wynosił 634,6 na 100tys. ludności. Liczba nowych zachorowań
wyniosła w tym czasie 89 na 100tys. ludności [12]. Najwyższa wartość chorobowości występowała w województwie zachodniopomorskim i wynosiła 997,95
na 100 tys. Wysokie wartości notowane były również w województwach małopolskim, świętokrzyskim i małopolskim. Najniższa wartość chorobowości w roku
2014 występowała w woj. lubuskim i wynosiła 248,2 na 100 tys. mieszkańców.
[14]. Prognozuje się, że w latach 2020-2026 zapadalność na otyłość w Polsce
zmniejszy się o -2% w woj. mazowieckim do -9% w woj. świętokrzyskim i woj.
opolskim [13].
W ostatnich latach obserwowano spadek w rozpowszechnieniu otyłości wśród
młodzieży szkolnej, co jest korzystnym zjawiskiem [29]. W roku 2010, w Polsce,
nadwaga lub otyłość występowała u 17,9% dziewcząt i 25,4% chłopców w wieku
11-12 lat. Po upływie 4 lat, czyli w roku 2014 dla tych samych grup (młodzieży
w wieku 15-16 lat) odsetki te wyniosły 6,3% dla dziewcząt i 18,4% dla chłopców
[29]. Według innych danych, częstość występowania otyłości i nadwagi u dzieci
i młodzieży w przedziale wiekowym od 1 do 18 roku życia w 2014 r. wynosiła
14,5% u dziewczynek i 19,9% u chłopców [19].
Według badań II Wieloośrodkowego Ogólnopolskiego Badania Stanu Zdrowia Ludności (WOBASZ II) 2013-2014, odsetek mężczyzn z otyłością wynosił
24,2 %, odsetek kobiet z otyłością 23,4%, rozpowszechnienie nadwagi odpowiednio u mężczyzn i u kobiet wyniosło 43,1% i 29,5%. Odsetki te okazały się wyższe
niż w 10 lat wcześniej przeprowadzonym badaniu WOBASZ 2003-2005. W latach 2003-2005 rozpowszechnienie otyłości wśród mężczyzn i kobiet w Polsce
wynosiło odpowiednio 20,0% i 22,3%, zaś nadwaga występowała u 40,2% mężczyzn i 27,7% kobiet. Według badań GUS (Głównego Urzędu Statystycznego) w latach 2012- 2016 odsetki te nieznacznie wzrosły [29].
EPIDEMIOLOGIA OTYŁOŚCI NA ŚWIECIE
Wśród 24 krajów Unii Europejskiej udział osób z otyłością i nadwagą pomiędzy
rokiem 2008 a 2014 wzrósł o 1,5 punktu procentowego [31].W Europie częstość otyłości w populacji w poszczególnych państwach wynosi od 18-19% do 28-30% [2].
Według danych WHO z 2016 roku najwyższa częstość występowania otyłości
dotyczy Turcji (32,1%), następnie Malty (28,9%), a na trzecim miejscu Wielkiej
Brytanii 27,8%. [23] Niskie odsetki odnotowano w państwach takich jak Bośnia
i Hercegowina 17,9%, Mołdawia 18,9% czy Szwajcaria 19,5% [23].
Na całym świecie odsetek osób dorosłych chorujących na otyłość wzrósł od
roku 1975 do 2016 niemal trzykrotnie zarówno wśród kobiet, jak i mężczyzn [8,25].
Szacuje się, że w 2016 roku 13% populacji świata (około 650 milionów osób) było
otyłych, a co najmniej 2,8 miliarda ludzi rocznie umiera z powodu nadwagi lub
otyłości [25, 26, 28]. W roku 2016 39% mężczyzn jak i 39% kobiet, powyżej 18
roku życia, miało nadwagę lub otyłość [27]. Największe wartości odsetka osób
z otyłością w roku 2016 występowały w Stanach Zjednoczonych Ameryki (36,2%),
Jordanii (35,5%), Arabii Saudyjskiej (35,4%) Katarze (35,1%), Libii (32,5%), Turcji (32,1%) Egipcie (32%), a także w Iraku, Zjednoczonych Emiratach Arabskich
i Nowej Zelandii. Najniższy odsetek występuje w Wietnamie (2,1%) [23]. Również
w populacji dzieci i młodzieży obserwuje się szybki trend wzrostowy. W 2016 roku
na świecie 18% dzieci i młodzieży w wieku od 5 do 19 roku życia było otyłych lub
miało nadwagę, podczas gdy w 1975 roku odsetek ten wynosił zaledwie 4% [24].
PROGNOZY
Według szacunków, jeśli utrzyma się aktualny trend, w roku 2025 w Europie
częstość otyłości wzrośnie w 44 krajach [17]. Badanie z 2010 roku szacuje, że
do 2030 roku nastąpi 33% wzrost częstości występowania otyłości oraz 130%
EPIDEMIOLOGIA OTYŁOŚCI W POLSCE I NA ŚWIECIE
wzrost występowania ciężkiej otyłości wśród osób dorosłych [5]. Na podstawie
tempa wzrostu częstości otyłości w latach 2000-2015 oszacowano, że jeśli tendencja wzrostowa się utrzyma, otyłość w 2030 roku może dotyczyć 37% mężczyzn i 31,4 % kobiet w Polsce [10].
PODSUMOWANIE
Wysokie wskaźniki nadwagi i otyłości dotyczą wielu regionów świata, niezależnie od ich statusu ekonomicznego, obojga płci oraz każdej grupy wiekowej.
Zarówno w Polsce, jak i na świecie odnotowuje się wciąż tendencję wzrostową
nadmiernej masy ciała. Otyłość stanowi nie tylko poważny problem zdrowotny,
ale również społeczny i ekonomiczny. Należy podkreślić, że większości przypadków otyłości można skutecznie zapobiegać, dlatego konieczne jest prowadzenie
nadzoru epidemiologicznego oraz szerzenie wiedzy na temat metod profilaktyki
otyłości.