Świat
Światowa Organizacja Zdrowia (WHO,
World Health Organization) uznała otyłość
za najczęściej występującą chorobę metaboliczną i światową epidemię XXI wieku.
Nadmierna masa ciała stanowi piąty co do
częstości czynnik ryzyka zgonów na świecie.
Prawie 2,8 mln dorosłych ludzi umiera rocznie w wyniku nadwagi lub otyłości, a mimo
to częstość występowania otyłości jest wysoka i ciągle rośnie [1]. Niekorzystna sytuacja
występuje w Stanach Zjednoczonych. Według najnowszych danych Centrum Kontroli
i Prewencji (CDC, Centers for Disease Control and Prevention) w latach 2009–2010
ponad jedna trzecia dorosłych obywateli
Stanów Zjednoczonych (35,7%) była otyła
[2]. Wyższy odsetek osób otyłych spotyka się na Środkowym Zachodzie (29,5%)
i na południu tego kraju (29,4%). Niższe
częstości występowania otyłych osób zaobserwowano w części północno-wschodniej
(25,3%) i zachodniej Stanów Zjednoczonych (25,1%). Odsetek osób otyłych mieścił
się w przedziale od 20,5% w stanie Kolorado, do 34,7% w Luizjanie. W dwunastu stanach: Alabama, Arkansas, Indiana, Iowa,
Kentucky, Michigan, Missisipi, Ohio,
Oklahoma, Południowa Karolina, Tennessee i Wirginia Zachodnia osoby otyłe
stanowią ponad 30% populacji występującej w danym stanie [2].
Na podstawie wyników badań zamieszczonych w bazie MEDLINE z lat
1990–2008, autorzy wykazali, że otyłość
w Europie dotyczy 4,0–28,3% mężczyzn
i 6,2–35,6% kobiet. Najwyższy wskaźnik występowania otyłości stwierdzono w Europie Środkowej, Wschodniej
i Południowej, natomiast najniższy w Europie Południowo-Wschodniej [3]. Światowa
Organizacja Zdrowia podaje, że na przełomie lat 1980–2008 liczba osób otyłych na
świecie wzrosła dwukrotnie. W 2008 roku
35% osób dorosłych w wieku co najmniej
20 lat miało nadwagę, a 11% było otyłych.
Według najnowszych danych WHO ponad
65% ludności świata żyje w krajach, gdzie
nadwaga i otyłość stanowi większe ryzyko
śmierci niż niedowaga [1, 4]. Według bieżących danych, zawartych w raporcie Organizacji Współpracy Gospodarczej i Rozwoju
(OECD, Organisation for Economic Co-
-operation and Development) z 2012 roku, 53% populacji dorosłych z krajów OECD
ma nadmierną masę ciała, otyłość lub nadwagę (dane typu Self-reported data) [5]. Biorąc pod uwagę kraje, w których dokonywano pomiaru masy ciała i wzrostu, odsetek
tych osób był jeszcze wyższy i wyniósł około
57% (Australia, Kanada, Chile, Czechy,
Finlandia, Węgry, Irlandia, Japonia, Korea, Luksemburg, Meksyk, Nowa Zelandia,
Słowacja, Wielka Brytania i Stany Zjednoczone). Częstość występowania nadwagi
i otyłości wśród osób dorosłych powyżej
50% liczby mieszkańców, dotyczy nie mniej
niż 21 państw spośród 34 krajów OECD.
Częstość występowania otyłości w krajach
OECD jest różna — od niskiej — w Korei
Południowej i Japonii, gdzie osoby otyłe
stanowią 4% osób, do wysokiej — w Stanach Zjednoczonych i Meksyku, gdzie odsetek otyłych osób jest równy 30%. Wśród
wszystkich mieszkańców krajów OECD,
18% dorosłej populacji jest otyłych. Odsetek otyłych mężczyzn i kobiet jest podobny, choć zdarzają się również rozbieżności.
W Chile, Turcji i Meksyku większy odsetek
otyłych osób stanowią kobiety, natomiast
w Islandii i Norwegii większą cześć osób
otyłych stanowią mężczyźni. Raport OECD
wskazuje na istotny wzrost występowania
otyłości obserwowanej na przestrzeni kilkunastu lat. Częstość występowania otyłości
wzrosła o ponad 40% w ciągu ostatnich
10 lat w wielu krajach, w tym Danii, Szwecji,
Norwegii, Francji, Czechach. Ten wzrost
występowania otyłości odnosi się do wszystkich grup społecznych, bez względu na wiek,
płeć, rasę, wysokość dochodów i poziom wykształcenia. Występowanie otyłości w krajach OECD przedstawiono w tabeli 1 [5].
Według danych zawartych w Europejskim
Raporcie Żywienia i Zdrowia z 2009 roku
(European Nutrition and Health Report)
największy odsetek osób otyłych w Europie
stanowią mieszkańcy Grecji, którą zamieszkuje 28% otyłych mężczyzn i 38% otyłych
kobiet. Najmniejszy odsetek osób otyłych występuje w takich krajach, jak: Francja,
Szwecja, Dania i Norwegia, gdzie otyłość
obserwowana jest u 7–9% mężczyzn i 6–8% kobiet [7].
Polska
Otyłość stanowi równie poważny problem
zdrowotny w Polsce. Badania indywidualnego spożycia żywności i stanu odżywienia
w gospodarstwach domowych, przeprowadzone przez Instytut Żywności i Żywienia
(IŻŻ) w 2000 roku dowodzą, że ponad
połowa dorosłych w wieku 19–59 lat miała
nadwagę lub otyłość. Odsetek mężczyzn
z otyłością stanowił 15,7%, a kobiet 19,9%.
W obu grupach częstość występowania
otyłości wzrastała wraz z wiekiem [8, 9].
Występowanie otyłości wśród mieszkańców Polski było także przedmiotem badań
programu NATPOL, przeprowadzonych
w 1997 i 2002 roku. Analiza wyników wykazała, że w 1997 roku występowanie otyłości stwierdzono u 16% mężczyzn i 19%
kobiet, natomiast w roku 2002 wartość ta
wzrosła do 19%, niezależnie od płci [4].
Częstość występowania otyłości u osób
w wieku 20–74 lat była także przedmiotem
badań prowadzonych w latach 2003–2005,
w ramach programu WOBASZ. Wyniki
badań wykazały, że otyłość dotyczyła 21,2%
mężczyzn i 22,4% kobiet [9]. Porównując
wyniki wyżej wymienionych programów —
NATPOL i WOBASZ — zauważa się wzrostową tendencję częstości występowania
otyłości wśród mężczyzn oraz odwrotną
tendencję w grupie kobiet [4]. Badania
dotyczące oceny częstości występowania otyłości, wśród osób w wieku powyżej
15. roku życia, zostały przeprowadzone przez
Główny Urząd Statystyczny (GUS) w latach: 1996, 2004 i 2009. Ostatnie badanie
z 2009 roku stanowi najnowsze źródło statystyk nadmiernej masy ciała w Polsce. Podczas przeprowadzania badań przez GUS nie
wykonywano pomiarów antropometrycznych, a wskaźnik masy ciała obliczano na podstawie danych uzyskanych od badanych
osób. Wyniki badania wykazały, że w 1996
roku otyłość występowała u 10,3% mężczyzn i wzrosła w następnych latach kolejno do wartości 12,6% i 16,6%. Analogiczną sytuację odnotowano u kobiet, wśród
których w 1996 roku otyłych było 12,4%,
a w kolejnych latach już 12,5% i 15,2% osób
płci żeńskiej [10]. Analiza różnic rozkładów
masy ciała według płci w poszczególnych regionach wskazuje, że stosunkowo najwięcej
osób z nadmierną masą ciała zamieszkuje
województwa śląskie, opolskie, małopolskie
i wielkopolskie, gdzie ponad 53% populacji
osób dorosłych ma masę ciała powyżej normy i często osiąga poziom otyłości (boryka
się z tym problemem co szósty lub siódmy
dorosły mieszkaniec wymienionych województw). Relatywnie najniższa częstość
występowania nadmiernej masy ciała występuje wśród mieszkańców województwa
świętokrzyskiego, lubelskiego, pomorskiego i warmińsko-mazurskiego — tylko u co
drugiej osoby w wieku 15 lat i starszej [10].
Informacji na temat występowania otyłości
wśród mieszkańców małych miast dostarczają także wyniki badań przeprowadzonych
w ramach Polskiego Projektu 400 Miast
(PP400M). Projekt zakładał interwencję
medyczną w celu zmniejszania zachorowalności i umieralności z powodu chorób
układu krążenia. Występowanie otyłości
wśród mieszkańców małych miast określono na podobnym poziomie u mężczyzn
i u kobiet, odpowiednio: 27,3% i 28% [11].
W badaniach POLSCREEN opublikowanych w 2006 roku, przeprowadzonych
wśród pacjentów podstawowej opieki, otyli
mężczyźni stanowili 26,8% osób, a kobiety
30,1% [12].
Według IASO (International Association
for the Study of Obesity, Międzynarodowe
Towarzystwo Badań nad Otyłością) w Polsce w latach 2003–2007 niemal co czwarta
kobieta była otyła (23,8%), wśród mężczyzn
otyłych było 20,8% [13].