Komentarz dotyczący raportu
Dr hab. n. med. Agnieszka Mastalerz-Migas, prof. UMW
Konsultant Krajowy w dziedzinie medycyny rodzinnej
Raport Narodowego Funduszu Zdrowia dotyczący zdrowotnych konsekwencji otyłości w Polsce
to bardzo ciekawa i wartościowa poznawczo analiza danych systemowych.
Raport otwiera omówienie polskich danych epidemiologicznych w odniesieniu do danych światowych. Bardzo ciekawe są dane dotyczące realizacji programu pilotażowego KOS-BAR, a także
sprzedaży leków stosowanych do leczenia zachowawczego otyłości. Wzrost zarówno liczby pacjentów, jak i wartości sprzedanych preparatów na przestrzeni lat 2019–2023 jest ok. dwunastokrotny!
Raport zawiera także dane o chorobach współistniejących oraz powikłaniach otyłości. Systemowe
koszty opieki medycznej — w zakresie refundacji, kosztów hospitalizacji liczby udzielanych świadczeń – rosną na przestrzeni lat. Raport przedstawia także niechlubne dane dotyczące amputacji
stopy w przebiegu stopy cukrzycowej — wzrost liczby hospitalizacji z 3,86 tys. w roku 2014 do
5,54 tys. w 2023 spowodował ponad 3-krotny wzrost kosztów refundacji.
Lektura raportu skłania do refleksji jak dużym kosztem systemowym jest zbyt późne leczenie
otyłości lub całkowity brak leczenia jej jako choroby — skupiamy się na leczeniu powikłań, zarówno
metabolicznych, jak i układu ruchu, a to generuje gigantyczne koszty dla systemu ochrony zdrowia.
Raport NFZ powinien być przyczynkiem do przemyślenia strategii leczenia zaburzeń odżywiania
skutkujących nadwagą i otyłością w polskim systemie ochrony zdrowia.
Występowanie nadwagi i otyłości w Polsce i na świecie
Najczęściej wykorzystywanym wskaźnikiem do określenia prawidłowiej masy ciała
jest BMI (ang. body mass index). Wskaźnik definiuje się jako iloraz masy ciała (wyrażonej
w kilogramach) i wzrostu (wyrażonego w metrach) podniesionego do kwadratu. Wartości
wskaźnika przedstawia się w następujących
kategoriach:
• niedowaga: BMI poniżej 18,5 kg/m2
• waga w normie: BMI od 18,5 kg/m2 do 24,99 kg/m2
• nadwaga: BMI od 25 kg/m2 do 29,99 kg/m2
• otyłość: BMI powyżej 30 kg/m2.
Jak podaje Csige et al. (2018), wskaźnik BMI
służy do określenia stopnia nadwagi/otyłości,
jednak nie dostarcza informacji na temat rozmieszczenia tkanki tłuszczowej, które ma znaczenie przy określaniu ryzyka zachorowania
na choroby sercowo-naczyniowe. Dlatego stosuje się również inne metody diagnozowania otyłości: obwód brzucha i obliczanie stosunku obwodu talii do bioder. W przypadku
pierwszego wskaźnika przyjmuje się, że obwód brzucha powyżej 102 cm u mężczyzn i powyżej 88 cm u kobiet kwalifikuje się jako otyłość. Z kolei w przypadku drugiego wskaźnika
stosunek obwodu talii do bioder powyżej 0,9
u mężczyzn i powyżej 0,85 u kobiet wskazuje
na otyłość. Dwie ostatnie formy diagnozowania otyłości odnoszą się do otyłości brzusznej
— najgroźniejszej formy otyłości.
Otyłość stanowi jedno z głównych wyzwań zdrowia publicznego na całym świecie (World Health Organization, 2023). W przeszłości występowała głównie w krajach wysokorozwiniętych. Obecnie również występuje
w krajach o niskim, czy średnim dochodzie.
Tabela 1.1 zawiera informacje na temat
nadwagi i otyłości na świecie w 2020 roku
oraz w perspektywie najbliższych kilkunastu
lat. Wynika z niej, że liczba osób z otyłością
i z nadwagą będzie w najbliższych latach stale
wzrastać i w 2035 roku osiągnie wartość 4 mld.
Będzie to stanowić 51% populacji. Blisko jedna
czwarta populacji osób żyjących w 2035 roku
(24%) będzie otyła.
Otyłość i nadwaga są chorobami, których
skutki oddziałują na ekonomię. Szacuje się,
że w roku 2020 utracono globalnie 1,96 biliona dolarów na skutek otyłości i nadwagi (Tabela 1.2). Utracone środki wynikają z kosztów
leczenia otyłości i nadwagi, ich konsekwencji, a także wartość zmniejszonej produktywności osób z wysokim BMI (wynikającej z absenteizmu i prezenteizmu) oraz przedwczesnej rezygnacji z pracy, czy też śmierci. Prognozuje się, że w 2035 roku zostanie utraconych 4,32 biliona dolarów w wyniku występowania otyłości i nadwagi (2,9% światowego
PKB).
W dalszej części rozdziału (w podrozdziale 1.1) przedstawiono informacje na temat odsetka osób z otyłością, średniego poziomu BMI oraz struktury populacji ze względu
na masę ciała. Przedstawione wykresy opisują
sytuację w Polsce na tle wybranych państw
Europy i świata. Podrozdział 1.2 zawiera informacje na temat Polski i zaprezentowano
w nim wykres przedstawiający strukturę populacji powyżej 15. r.ż. według kategorii wartości BMI.
1.1 Otyłość w Polsce na tle Europy i świata
W ostatnich latach, w większości państw
notuje się wśród osób pełnoletnich wzrost
liczby osób z otyłością. Według danych Eurostat w 2019 roku w Polsce odsetek osób z otyłością wśród osób pełnoletnich wynosił 19%
(Wykres 1.1). Był to wzrost o 1,8 p.p. w porównaniu z rokiem 2014. Wyższe odsetki osób
z otyłością występowały w takich państwach
jak Malta (w 2019 roku otyłe było 28,7% społeczeństwa), Węgry, Chorwacja, Łotwa. W Rumuni w 2019 roku występował najniższy odsetek osób z otyłością i wynosił 10,9%.
Tylko w dwóch z analizowanych państw nastąpił spadek odsetka osób z otyłością w analizowanych latach. Była to Francja, gdzie w 2014
roku 15,3%, a w roku 2019 15,0% społeczeństwa było otyłe i Bułgaria z odsetkiem osób
z otyłością równym 14,8% w 2014 roku i 13,6%
w 2019 roku.
W wielu państwach można zaobserwować również wzrost średniej wartości BMI
wśród osób pełnoletnich (Wykres 1.2). Polska zanotowała wzrost średniego BMI z poziomu 25, 5 kg/m2 w 1996 roku do poziomu
27, 3 kg/m2 w 2016 roku. Najgorsza sytuacja wśród analizowanych państw panowała
w Stanach Zjednoczonych — BMI wzrosło z
27, 1 kg/m2 w 1996 roku do 29, 1 kg/m2 w roku
2016. Stosunkowo stabilna sytuacja panowała
w Japonii, Włoszech, Hiszpanii, Francji i Finlandii. W tych państwach nastąpił niewielki
wzrost wartości średniego BMI na przestrzeni
20 lat. Najmniejsze wartości przeciętnego poziomu BMI odnotowały Indie, wspomniana
już Japonia i Chiny. Największy przyrost omawianego wskaźnika nastąpił w Argentynie i
Stanach Zjednoczonych (średni poziom BMI
wzrósł o dwie jednostki w 2016 roku w porównaniu do 1996 roku).
1.2 Skala otyłości i nadwagi w Polsce
Lobstein et al. (2023) prognozuje, że
w roku 2035 ponad 35% dorosłych mężczyzn
(w wieku 20 lat lub więcej) i ponad 25% dorosłych kobiet w Polsce będzie zmagało się
z otyłością. Otyłość wśród dzieci i młodzieży
także będzie się pogłębiać się z roku na rok.
Na wykresie 1.4 zaprezentowano strukturę
populacji Polski powyżej 15. r.ż. ze względu na
wartość BMI. Wykres dotyczy lat 2014 i 2019.
Odsetek osób z masą ciała w normie zmniejszył się na przestrzeni pięciu lat o 3,4 p.p.
Wzrósł natomiast odsetek osób z nadwagą
(o 1,5 p.p.) i otyłością (o 1,8 p.p.).
W sierpniu 2022 roku Narodowy Instytut
Zdrowia Publicznego PZH — Państwowy Instytut Badawczy (NIZP PZH — PIB) przeprowadził Badanie Stanu Zdrowia i Czynników Ryzyka. Wyniki pokazują, że zbyt wysoką masę
ciała (indeks BMI ≥ 25) miało 52,2% Polaków
w wieku 20 lat i więcej, a 13,6% cierpiało na
otyłość (BMI ≥ 30). Odsetek mężczyzn z nadwagą i otyłością wynosił odpowiednio 62,1%
oraz 15,7%, a w przypadku kobiet 42,6% oraz
11,7%. Szersze omówienie wyników Badania
Stanu Zdrowia i Czynników Ryzyka w kontekście problemu otyłości można znaleźć w opracowaniu Wojtyniak i Goryński (2022).
Warto wspomnieć, że w lutym 2019 roku
NFZ opublikował raport „Cukier, otyłość ––
konsekwencje” zawierający informacje o problemie spożywania napojów słodzonych i otyłości w Polsce. Raport opisywał niekorzystne
trendy w społeczeństwie związane ze wspomnianymi problemami. Przywoływał też statystyki, które mówiły o 1400 przedwczesnych
zgonach rocznie w związku z nadmiernym
spożyciem napojów słodzonych cukrem. Od
czasu publikacji wspomnianego raportu w życie weszły zmiany mające poprawić sytuację polskiego społeczeństwa. Wprowadzono
1 stycznia 2021 roku podatek cukrowy, który
w ponad 96 procentach zasila budżet NFZ. Podatkiem są objęte napoje słodzone cukrem
lub zawierające substancje słodzące. Wysokość podatku jest uzależniona od zawartości substancji słodzących w 100 mililitrach napoju.

