Real Madryt nadal ma matematyczne szanse na mistrzostwo kraju, a Kylian Mbappe jest coraz bliżej korony króla strzelców. Tak maluje się krajobraz La Liga po środowym zwycięstwie "Królewskich" nad Mallorcą 2:1. Francuz strzelił jednego z goli i nie tylko powiększył przewagę w klasyfikacji strzelców nad Robertem Lewandowskim, ale także pobił rekord. Bardzo stary rekord, bo ustanowiony przez absolutną legendę ponad 70 lat temu.
Bardzo długo zapowiadało się, że FC Barcelona może przypieczętować mistrzostwo Hiszpanii nawet bez konieczności wychodzenia na boisko. Real Madryt wkraczał w doliczony czas gry środowego starcia z Mallorką z wynikiem remisowym 1:1. Gdyby taki stan rzeczy się utrzymał, "Królewscy" bezpowrotnie straciliby szanse na tytuł, bo nawet w przypadku porażki Barcelony z Espanyolem dzień później, mogliby się w najlepszym wypadku zrównać z nią punktami. A jako że oba mecze z "Blaugraną" w tym sezonie przegrali, ulegaliby im w tabeli gorszym bilansem starć bezpośrednich.
Real powiedział "ja jeszcze żyję". Głównie dzięki Mbappe
Realowi udało się jednak rzutem na taśmę odłożyć barcelońskie świętowanie o co najmniej 24 godziny. Zrobił to golem młodego Jacobo Ramona na 2:1 w 95. minucie meczu. Autorem pierwszej bramki dla madrytczyków był Kylian Mbappe. Francuz ponownie potwierdził, że choć Real ma w ostatnich tygodniach całą masę problemów, on zdecydowanie nie jest jednym z nich. Wręcz przeciwnie, gwiazdor imponuje formą i w dużej mierze dzięki niemu madrytczycy są jeszcze w wyścigu mistrzowskim.
Francuz rozprawił się z rekordem legendy. Ponad 70 lat czekania!
Mbappe w ostatnich trzech ligowych meczach strzelił aż sześć goli, z czego połowę w przegranym 3:4 El Clasico. Francuz w pełni skorzystał z absencji kontuzjowanego w tym samym okresie Roberta Lewandowskiego i wyprzedził go w klasyfikacji strzelców, w której ma już aż trzy gole przewagi (28:25). Jednak 26-letni gwiazdor trafieniem z Mallorcą dokonał czegoś jeszcze. Mianowicie pobił bardzo stary rekord Realu Madryt.
Chodzi o liczbę goli ligowych w swoim debiutanckim sezonie w barwach "Królewskich". Jak podaje statystyczny portal OptaJose, jak dotąd rekord ten dzierżył legendarny Alfredo Di Stefano, który w rozgrywkach 1953/54, czyli przeszło 71 lat temu, zdobył 27 goli. Mbappe wyrównał to osiągnięcie podczas El Clasico, a przeciwko Mallorce definitywnie pobił. Na wyśrubowanie go ma jeszcze dwa mecze: wyjazdowy z Sevillą oraz domowy z Realem Sociedad.
