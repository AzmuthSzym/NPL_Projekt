Calzone
Najlepsze Calzone, czyli super przepis na włoski pieróg z ciasta na pizzę. To tradycyjny i sprawdzony sposób na przygotowanie calzone z farszem z sera Ricotta i Mozzarelli z warzywami. Gorąco zachęcam!

- oryginalny przepis na Calzone
- pyszny pieróg zamiast klasycznej pizzy
- bardzo sycący i łatwy w przygotowaniu 
Składniki na ciasto

ponad 2,5 szklanki mąki pszennej - najlepiej typ. 00* - 450 gramów
1 szklanka ciepłej wody - 250 ml
2 łyżki delikatnej oliwy z oliwek
saszetka suchych drożdży - 7 g
pół łyżeczki cukru
płaska łyżeczka soli

Składniki na farsz

opakowanie sera Ricotta - 250 g
opakowanie sera mozzarella - kula 250 g
1 duża cebula - 170 g
8 średnich pieczarek - do 300 g
1 spora papryka czerwona - 210 g
4 średnie ząbki czosnku
2 łyżki delikatnej oliwy z oliwek
przyprawy: po łyżeczce słodkiej papryki i oregano, po szczypcie soli i pieprzu

Szklanka ma u mnie pojemność 250 ml. 

Warzywa ważone były przed ewentualnym obraniem/przygotowaniem. Zawsze podaję wagę użytych przeze mnie warzyw. Nie trzeba jednak stosować się do wytycznych co do grama. Wagi podawane są po to, by łatwiej Wam było zorientować się jaka mniej więcej ilość w jest potrzebna do zrobienia danego dania. 

Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie. Podając kaloryczność nie uwzględniłam sosu pomidorowego.

Z podanej ilości składników wychodzą cztery bardzo duże pierogi calzone o długości około 20 cm. Są one zatem wielkości klasycznej kartki ze szkolnego zeszytu :)

*„Tipo 00” – jest to włoskie oznaczenie na mąkę pszenną, bardzo drobno zmieloną. Taka mąka zawiera więcej glutenu, dzięki czemu ciasto jest bardzo elastyczne i łatwiejsze w wyrabianiu. Mąka o oznaczeniu typ. 00 najbardziej zbliżona jest do mąki pszennej tortowej typ. 400 i 450.  Mąka pszenna typ 550 (mąka luksusowa) też się nada.
Calzone przepis
Na dno szklanej lub metalowej miski wsyp siedem gramów suchych drożdży lub pokrusz 20 gramów drożdży świeżych. Na drożdże wysyp pół łyżeczki cukru. Wlej szklankę lekko ciepłej wody. Potrzebujesz bowiem około 250 ml wody. Dodaj dwie łyżki delikatnej oliwy lub też ewentualnie wlej olej ryżowy albo też olej z pestek winogron.

Wsyp trochę ponad dwie i pół szklanki mąki pszennej tortowej lub mąki pszennej na pizzę. Mąka powinna ważyć około 450 gramów. Na koniec dodaj jeszcze płaską łyżeczkę soli. 

Z podanych składników zagnieć ciasto. Ciasta nie trzeba wyrabiać długo. Ważne, by wszystkie składniki ładnie się połączyły. Ciasto może być lekko klejące. Miskę z ciastem przykryj ściereczką bawełnianą lub folią przezroczystą. Odstaw do wyrastania na godzinę. Najlepiej do lekko nagrzanego wcześniej piekarnika - temperatura nie wyższa niż 35 stopni. W upały miskę połóż na blacie kuchennym w cieniu. Zimą możesz też położyć miskę obok kaloryfera. 


W trakcie wyrastania ciasta przygotuj sobie farsz. Paprykę umyj i oczyść z gniazda nasiennego. Pokrój ją w drobną kostkę. Duże pieczarki obierz i pokrój w kostkę. Małe pieczarki wystarczy drobno pokroić. Cebulę obierz i również pokrój na drobne kawałki. Ząbki czosnku obierz i posiekaj lub zmiażdż płaską stroną noża i dodatkowo posiekaj drobniej.

Do miski z warzywami dodaj też przyprawy: po łyżeczce słodkiej papryki i oregano, po szczypcie soli i pieprzu.
Nagrzej dobrze średniej wielkości patelnię. Wlej dwie łyżki delikatnej oliwy lub innego oleju roślinnego i dodaj warzywa z przyprawami. Na patelnię dajemy wszystkie warzywa na raz. 
Podsmażaj je na oleju, na małej mocy palnika przez 25-30 minut. Całość zamieszaj kilka razy przy pomocy drewnianej łyżki. Nie przykrywaj patelni przykrywką. W ten sposób woda z pieczarek odparuje i wszystkie warzywa zmiękną i ładnie się podsmażą. 

Gotowe warzywa przełóż do miseczki.
Farsz do calzone składa się jeszcze z serów. U mnie będą to tradycyjnie ser ricotta oraz ser mozzarella. Do calzone można też dodać ewentualnie owczy ser Pecorino, ser Parmigiano Reggiano lub też ser Grana Padano. Te trzy sery są serami twardymi, dojrzewającymi. Należy więc dodawać je do farszu starte na tarce. 

Ja jednak użyłam wyłącznie sera mozzarella i ricotta. Wybrałam mozzarellę w całości, z lekkiej zalewy. Sięgnęłam też po oryginalną, włoską ricottę. 
Wyrośnięte ciasto na pizzę przełóż na blat obsypany lekko mąką. Ciasto wyrabiaj chwilę a następnie podziel na cztery równe kawałki. Bardzo szybko ciasto zacznie ponownie wyrastać.
Z każdego kawałka ciasta formuj kulę. Kule ciasta rozwałkuj na placek o średnicy nie większej niż 30 cm. Na jedną połowę placka wyłóż po 1/4 z każdego z przygotowanych serów (Ser ricotta rozprowadź łyżką, zaś ser mozzarella pokój w plastry). 

Nie wykładaj farszu do samego końca. Zostaw wolne przestrzenie przy krawędziach. 
Połową wolnego ciasta przykryj równo część placka z farszem. Bardzo dokładnie sklej brzegi a następnie wykonaj dowolną falbankę. Możesz to zrobić palcami lub nawet widelcem. Możesz podwijać ciasto przy pomocy kciuka lub też szczypać brzegi trzema placami. 
W ten sposób przygotuj sobie wszystkie cztery pierogi calzone. Ponieważ są to duże pierogi, piekłam je po dwa na jednej blaszce. Przełożyłam dwa pierogi na blaszkę wyłożoną papierem do pieczenia.

Każdego pieroga posmarowałam z wierzchu roztrzepanym jajkiem i posypałam sezamem. Pierogi możesz też oprószyć solą, oregano, czy też pieprzem ziołowym. 
Piekarnik nagrzej do 200 stopni - opcja pieczenia góra/dół. Wybierz środkową półkę w piekarniku. Calzone piecz przez około 22 - 25 minut. Calzone powinny jeszcze urosnąć i ładnie się zarumienić. Pierogi wyjmuj od razu po upieczeniu. W taki sam sposób upiecz drugą partię pierogów. 

Porada: Podczas pieczenia pierwszej partii (dwa pierogi) dwa pozostałe pierogi czekały już na swoja kolej. Bardzo dobrze jest podzielić pieczenie na kilka partii, ponieważ pierogi oczekujące na pieczenie mają czas na to, by ponownie wyrosnąć.
Pierogi Calzone podawaj z domowym sosem pomidorowym. Calzone smakują świetnie zarówno gorące, jak i całkowicie przestudzone. 
Z podanych składników możesz też zrobić o połowę mniejsze pierogi i uformować osiem sztuk zamiast czterech. Czas pieczenia małych pierogów skróci się do około 20 minut. 
Foccacia z rozmarynem czy innymi dodatkami to również pyszna włoska przekąska, którą warto samodzielnie przygotować. Spróbuj!

Smacznego!
